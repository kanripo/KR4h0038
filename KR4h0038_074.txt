# -*- mode: mandoku-view; -*-
#+TITLE: 萬首唐人絕句
#+DATE: 2015-08-25 00:33:04.185557
#+PROPERTY: ID KR4h0038
#+PROPERTY: BASEEDITION WYG    
#+PROPERTY: JUAN 卷七十四
<pb:KR4h0038_WYG_074-1a>¶
欽定四庫全書¶
　萬首唐人絶句巻七十四¶
　　　　　　　　　　　　宋　洪邁　編¶
　　七言¶
　　　善巻先生壇　　　　　　　蔡　崑¶
幾到壇邊登閣望因思遺跡詠今朝當時為有重華出¶
不是先生傲帝堯¶
　　　南塘二首　　　　　　　　鮑　溶¶
<pb:KR4h0038_WYG_074-1b>¶
南塘旅客秋淺清夜深緑蘋風不生蓮花受露重如睡¶
斜月起動鴛鴦聲¶
塘東白日駐紅霧早魚飜光樂碧潯畫舟蘭棹欲破浪¶
恐畏驚動蓮東心¶
　　　題嚴君觀¶
寒雲古木罩星臺凢骨仙蹤信可哀二十年前曾此到¶
一千年内未歸來¶
　　　山中有所思¶
<pb:KR4h0038_WYG_074-2a>¶
零零夜雨漬愁根觸物傷離好斷魂莫怪杜䳌飛去盡¶
紫微花裏有啼猿¶
　　　燕¶
一巢功績破春光絮落花殘兩翅狂月樹風枝不棲去¶
强來言語泥雕梁¶
　　　貧女¶
難把菱花照素顔試臨春水揷花看木蘭船上遊春子¶
笑指荆釵下逺灘¶
<pb:KR4h0038_WYG_074-2b>¶
　　　杪春寄友人¶
何處相逄萬事忙卓家樓上百淘香明朝漸近山僧寺¶
更為殘花醉一塲¶
　　　回舊山¶
庾家樓上謝家池處處風煙少舊知明日落花誰共醉¶
野溪猨鳥恨歸遲¶
　　　故白巖禪師院　　　　　　王夢周¶
能師還世名還在空閉禪堂滿院苔花樹不隨人寂寞¶
<pb:KR4h0038_WYG_074-3a>¶
數枝猶自出牆來¶
　　　題商山修路僧院　　　　　蔣　吉¶
此地修行山幾枯草堂生計只瓶盂支郎既觧除難險¶
試㸔人心平得無¶
　　　次青雲驛¶
馬轉櫟林山鳥飛商溪流水背殘暉行人既在青雲路¶
底事風塵猶滿衣¶
　　　題長安僧院¶
<pb:KR4h0038_WYG_074-3b>¶
出門争走九衢塵總是浮生不了身唯有水田衣下客¶
大家忙處作閒人¶
　　　大庾驛有懐¶
一囊書重百餘斤郵吏寕知去計貧莫訝偏吟望鄉句¶
明朝便見嶺南人¶
　　　樵翁¶
獨入深山信脚行慣當豺虎不曾驚路傍花發無心㸔¶
唯見枯枝刮眼明¶
<pb:KR4h0038_WYG_074-4a>¶
　　　聞歌竹枝¶
尋堤聽唱竹枝詞正是月高風静時獨向東南人不㑹¶
弟兄俱在楚江湄¶
　　　昭君冢¶
曾為漢帝眼中人今作邊蕃陌上塵身死不知多少載¶
冢花猶帯洛陽春¶
　　　四老廟¶
無端捨釣學干名不得溪山飬性情自省此身非逹者¶
<pb:KR4h0038_WYG_074-4b>¶
今朝羞拜四先生¶
　　　旅泊¶
霜月正高鸚鵡洲美人清唱發紅樓鄉心暗逐秋江水¶
直到吳山脚下流¶
　　　出塞¶
瘦馬嬴童行背秦暮鴉撩亂入殘雲北風吹起寒營角¶
直至榆闗人盡聞¶
　　　次商於感舊寄盧中丞¶
<pb:KR4h0038_WYG_074-5a>¶
昔年簪組隘邱門今日旌幢一院存何事商於淚如雨¶
小儒偏受陸家恩¶
　　　庭竹　　　　　　　　　　唐　求¶
月籠翠葉秋承露風亞繁梢暝掃煙知道雲霜終不變¶
冰留寒色在庭前¶
　　　題常樂寺¶
桂冷松香十里間殿臺渾不似人寰日斜回首江頭望¶
一片閒雲落後山¶
<pb:KR4h0038_WYG_074-5b>¶
　　　送劉鍊師歸山¶
風急雲輕鶴背寒洞天誰道却歸難千山萬水瀛洲路¶
何處煙飛是醮壇¶
　　　酬舒公見寄¶
無客不言雲外見為文長遣世間知一聲松逕寒吟後¶
直是前山雪下時¶
　　　巫山下¶
細腰宫盡舊城摧神女歸山更不來唯有楚江斜日裏¶
<pb:KR4h0038_WYG_074-6a>¶
至今猶自繞陽臺¶
　　　三月盡日　　　　　　　　李昌符¶
江頭從此管絃稀散盡遊人獨未歸落日已將春色去¶
殘花應逐夜風吹¶
　　　緑珠詠¶
洛陽佳麗與芳華金谷園中見百花誰遣當年墜樓死¶
無人巧笑破孫家¶
　　　贈别¶
<pb:KR4h0038_WYG_074-6b>¶
又將書劍出孤舟盡日停橈結逺愁莫到江頭話離别¶
江波一去不回流¶
　　　悶書¶
病來難處早秋天一徑無人樹有蟬歸計未成書半巻¶
中宵多夢晝多眠¶
　　　經范蠡舊居　　　　　　　張　蠙¶
一變姓名離百越越城猶在范家無他人不識扁舟意¶
却笑輕生泛五湖¶
<pb:KR4h0038_WYG_074-7a>¶
　　　抒懐¶
幾出東堂謝不才便甘閒望故山回飜思未是離家乆¶
更有人從外國來¶
　　　弔萬人冢¶
兵罷淮邉客路通亂鵶來去噪寒空可憐白骨攢孤冢¶
盡為將軍覔戰功¶
　　　别鄭仁表¶
春雷醉别鏡湖邉官顯才狂正少年紅燭滿汀歌舞散¶
<pb:KR4h0038_WYG_074-7b>¶
美人迎上木蘭船¶
　　　贈段逸人¶
長笻自擔藥兼琴話著名山即擬尋從聽世人忙似火¶
不能移得卧雲心¶
　　　上所知¶
初向衆中留姓字敢期言下致時名而今馬亦知人意¶
毎到門前不肯行¶
　　　青冢¶
<pb:KR4h0038_WYG_074-8a>¶
傾國可能勝効國無勞㝠寞更思回太真雖是承恩死¶
祇作飛塵向馬嵬¶
　　　傷賈島¶
生為明代苦吟身死作長江一逐臣可是當時少知已¶
不知知已是何人¶
　　　長安寓懐¶
九衢秋雨掩閒扉不似干名似息機貧病却慚牆上土¶
年來猶自換新衣¶
<pb:KR4h0038_WYG_074-8b>¶
　　　古戰塲¶
荒骨潛消壘已平漢家曾說此交兵如何萬古寃魂在¶
風雨時聞有戰聲¶
　　　再遊西山贈許尊師¶
别後已聞師得道不期猶在此山頭昔時霜鬢今如漆¶
疑是年光却倒流¶
　　　宫詞¶
日透珠簾見冕旒六宫爭逐百花毬回㸔不覺君王去¶
<pb:KR4h0038_WYG_074-9a>¶
已聽笙歌在逺樓¶
　　　自諷¶
鹿鳴筵上强稱賢一送離家十四年同隠海山燒藥伴¶
不求仙桂却登仙¶
　　　十五夜與友人對月¶
每到月圓思共醉不宜同醉不成歡一千二百如輪夜¶
浮世誰能盡得㸔¶
　　　夢仙謡三首　　　　　　　王　轂¶
<pb:KR4h0038_WYG_074-9b>¶
前程漸覺風光好琪花片片粘瑶草有人遺我五色丹¶
一粒吞之後天老¶
青童遞酒金觴疾列坐紅霞神氣逸笑說留連數日間¶
已是人間一千日¶
瑶臺絳節遊皆遍異果竒花香撲面松窻夢覺却神清¶
殘月林前三兩片¶
　　　偶書　　　　　　　　　　劉　义¶
日出扶桑一丈高人間萬事細如毛野夫怒見不平事¶
<pb:KR4h0038_WYG_074-10a>¶
磨損胷中萬古刀¶
　　　觀八駿圖¶
穆王八駿走不歇海行去尋長日月五雲望斷阿母宫¶
歸來落得新白髪¶
　　　天津橋¶
洛陽宫闕照天地四靣山川無毒氣誰令漢祖都秦闗¶
今遂姦雄轉相熾¶
　　　野哭¶
<pb:KR4h0038_WYG_074-10b>¶
棘針生猛義路閒野泉相弔聲潺潺哀哉異教溺頑俗¶
淳源一去何時還¶
　　　酬幽居閒上人喜及第後贈　陳　羽¶
九霄心在勞相問四十年間豈足驚風動自然雲出岫¶
高僧不用笑浮生¶
　　　洛下贈徹公¶
天竺沙門洛下逄請為同社笑相容支頥忽望碧雲裏¶
心愛嵩山第幾重¶
<pb:KR4h0038_WYG_074-11a>¶
　　　觀朱舍人歸塟吳中¶
翩翩絳旐寒流上行逺東歸萬里魂幾處州人臨水哭¶
共㸔遺草有王言¶
　　　襄陽過孟子舊居¶
㐮陽城郭春風裏漢水東流去不還孟子死來江樹老¶
煙霞猶在鹿門山¶
　　　歩虚詞¶
樓殿層層阿母家崑崙山頂住紅霞笙歌出見穆天子¶
<pb:KR4h0038_WYG_074-11b>¶
相引笑看琪樹花¶
　　　送友人遊嵩山¶
嵩山歸路逺天壇雲影松聲滿谷寒君見九龍壇上月¶
莫辭清夜水中㸔¶
　　　題清鏡寺留别¶
路入千山愁自知雪花撩亂壓松枝世人並道離别苦¶
誰信山僧輕别離¶
　　　從軍行¶
<pb:KR4h0038_WYG_074-12a>¶
海畔風吹凍泥裂枯桐葉落枝梢折横笛聞聲不見人¶
紅旗直上天山雪¶
　　　宿淮隂作¶
秋燈㸃㸃淮隂市楚客聨檣宿淮水夜深風起魚鱉腥¶
韓信祠堂明月裏¶
　　　春日南山行¶
處處㸔山不可行野花相向笑無成長嫌為客過州縣¶
漸被時人識姓名¶
<pb:KR4h0038_WYG_074-12b>¶
　　覽古三十九首(本一百首有前巻/已見并刪去者)汪　遵¶
　　　彭澤¶
鶴愛孤松雲愛山宦情微禄免相闗栽成五桞吟歸去¶
漉酒巾邊伴菊閒¶
　　　杜郵舘¶
殺盡降兵熱血流一心猶自逞戈矛功成若觧求身退¶
豈得將軍死杜郵¶
　　　細腰宫¶
<pb:KR4h0038_WYG_074-13a>¶
鼓聲連日燭連宵貪向春風舞細腰爭奈君王正沉醉¶
秦兵江上促征橈¶
　　　瑶臺¶
仙夢香魂不乆留滿川雲雨滿宫愁直湏待得荆王死¶
始向瑶臺一處遊¶
　　　吳坂¶
踡跼鹽車萬里蹄忽逄良鍳始能嘶不縁伯樂稱竒骨¶
幾與駑駘價一齊¶
<pb:KR4h0038_WYG_074-13b>¶
　　　箕山¶
薄世臨流洗耳塵便歸雲洞任天真一瓢風入猶嫌閙¶
何况人間萬種人¶
　　　息國¶
家國興亡身獨存玉容還受楚王恩衘寃只合甘先死¶
何待花間不肯言¶
　　　梁寺¶
立國從來為戰功一朝何事却談空臺城兵匝無人敵¶
<pb:KR4h0038_WYG_074-14a>¶
閒卧高僧滿梵宫¶
　　　南陽¶
陸困泥蟠未適從豈妨耕稼隠高蹤若非先主垂三顧¶
誰識茅廬一卧龍¶
　　　把梁墓¶
一呌長城萬仞摧把梁遺骨逐妻回南鄰北里皆孀婦¶
誰觧堅心繼此來¶
　　　夷門¶
<pb:KR4h0038_WYG_074-14b>¶
晉鄙兵回為重難秦師収斾亦西還今來不是無朱亥¶
誰降軒車問抱闗¶
　　　汴河¶
隋皇帝欲泛龍舟千里崑崙水别流還待春風錦颿暖¶
桞隂相送到迷樓¶
　　　燕臺¶
禮士招賢萬古名高臺依舊對燕城如今寂寞無人上¶
春去秋來草自生¶
<pb:KR4h0038_WYG_074-15a>¶
　　　聊城¶
刃血攻聊已越年竟慿儒術罷戈鋋田單漫逞燒牛計¶
一箭終輸魯仲連¶
　　　西河¶
花貎年年溺水濵俗傳河伯娶生人自從明宰投巫後¶
直至如今鬼不神¶
　　　密縣¶
百里能將濟猛寛飛蝗不到邑人安至今閭里逢災沴¶
<pb:KR4h0038_WYG_074-15b>¶
猶祝當時卓長官¶
　　　昇僊橋¶
題橋貴欲露先誠此日人皆笑率情應訝臨卭沽酒客¶
逢時還作漢公卿¶
　　　破陳¶
獵獵朱旗映綵霞紛紛白刃入陳家㸔㸔打破東平苑¶
猶舞庭前玉樹花¶
　　　白頭吟¶
<pb:KR4h0038_WYG_074-16a>¶
失却青絲素髪生合歡罷帶意全輕古今人事皆如此¶
不獨文君與馬卿¶
　　　短歌吟¶
箭飛烏兎競東西貴賤賢愚不夢齊匣裏有琴樽有酒¶
人間便是武陵溪¶
　　　晉河¶
風引征帆管吹高晉君張晏俟雄豪舟人笑指千餘客¶
誰是煙霄六翮毛¶
<pb:KR4h0038_WYG_074-16b>¶
　　　干將墓¶
囊籥冰霜萬古聞拍灰松地見餘墳應縁神劍飛揚乆¶
水水山山盡是雲¶
　　　金谷¶
晉臣榮盛更誰過常向堦前舞翠娥香散艷消如一夢¶
但留風月伴煙蘿¶
　　　三閭廟¶
為嫌朝野盡陶陶不覺官高怨亦高憔悴莫酬漁父笑¶
<pb:KR4h0038_WYG_074-17a>¶
浪交千載詠離騷¶
　　　易水¶
匕首空磨事不成誤留龍袂待琴聲斯湏却作秦中鬼¶
青史徒標烈士名¶
　　　嚴陵臺¶
一釣淒涼在杳㝠故人飛詔入山扄終將寵辱輕軒冕¶
高卧五雲為客星¶
　　　淮隂¶
<pb:KR4h0038_WYG_074-17b>¶
秦季賢愚混不分只應漂母識王孫歸榮便累千金贈¶
為報當時一飯恩¶
　　　雞鳴曲¶
金距花冠傍舍棲清晨相呌一聲齊開闗自有馮生計¶
不必天明待汝啼¶
　　　採桑婦¶
為報躊躇陌上郎蠶飢日晚妾心忙本來若愛黄金好¶
不肯携籠更採桑¶
<pb:KR4h0038_WYG_074-18a>¶
　　　漁父¶
棹月眠流處處通綠簑葦帯混元風靈均說盡孤高事¶
全與逍遙意不同¶
　　　越女¶
玉貎何曾為浣沙只圖句踐獻夫差蘇臺日夜唯歌舞¶
不覺干戈犯翠華¶
　　　望思臺¶
不憂家國任姦臣骨肉翻為驀路人巫蠱事行寃莫雪¶
<pb:KR4h0038_WYG_074-18b>¶
九層徒築見無因¶
　　　比干墓¶
國亂時危道不行忠賢諫死勝謀生一沉寃骨千年後¶
壠水雖平恨未平¶
　　　郢中¶
莫言白雪少人聽高調都難稱俗情不是楚詞詢宋玉¶
巴歌猶掩繞梁聲¶
　　　北海¶
<pb:KR4h0038_WYG_074-19a>¶
漢臣曾此作縲囚茹血衣毛十九秋鶴髪半垂龍節在¶
不聞青史説封侯¶
　　　招屈亭¶
三閭溺處殺懷王感得荆人盡縞裳招屈亭邉兩重恨¶
遠天秋色暮蒼蒼¶
　　　屈祠¶
不肯迂回入醉鄉乍吞忠梗没滄浪至今祠畔猿啼月¶
了了猶疑恨楚王¶
<pb:KR4h0038_WYG_074-19b>¶
　　　銅雀臺¶
銅雀臺成玉座空短歌長袖盡悲風不知僊駕歸何處¶
徒遣顰眉望漢宫¶
　　　斑竹祠¶
九處煙霞九處昏一回延首一銷魂因慿直節流紅淚¶
圖得千秋見血痕¶
　¶
　萬首唐人絶句巻七十四¶
