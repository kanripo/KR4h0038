# -*- mode: mandoku-view; -*-
#+TITLE: 萬首唐人絕句
#+DATE: 2015-08-25 00:33:03.409588
#+PROPERTY: ID KR4h0038
#+PROPERTY: BASEEDITION WYG    
#+PROPERTY: JUAN 卷三十七
<pb:KR4h0038_WYG_037-1a>¶
欽定四庫全書¶
　萬首唐人絶句巻三十七¶
　　　　　　　　　　　　　宋　洪邁　編¶
　　七言¶
　　　宫烏栖　　　　　　　　　　趙嘏¶
宫烏栖處玉樓深微月生簷夜夜心香輦不回花自落¶
春來空佩辟寒金¶
　　　長信宫¶
<pb:KR4h0038_WYG_037-1b>¶
君恩已盡欲何歸猶有殘香在舞衣自恨身輕不如燕¶
春來長遶御簾飛¶
　　　廣陵城¶
紅映髙臺緑繞城城邊春草傍墻生隋家不向此中盡¶
汴水應無東去聲¶
　　　冷日過驪山¶
冷日微煙渭水愁翠華宫樹不勝秋霓裳一曲千門鎻¶
白盡棃園弟子頭¶
<pb:KR4h0038_WYG_037-2a>¶
　　　下第後歸永樂里自題二首¶
無地無媒只一身歸來空拂滿牀塵尊前盡日誰相對¶
唯有南山似故人¶
𤣥髪侵愁忽似翁暖塵寒袖共東風公卿門户不知處¶
立馬九衢春影中¶
　　　出試日獨遊曲江¶
江莎漸映花邊緑樓日自開池上春雙鶴遶空來又去¶
不知臨水有愁人¶
<pb:KR4h0038_WYG_037-2b>¶
　　　題曹娥廟¶
青娥埋没此江濵江樹颼飀慘暮雲文字在碑碑已墮¶
波濤辜負色絲文¶
　　　題段氏中臺¶
看山臺下水無塵碧篠前頭曲水春獨對一樽風雨夜¶
不知家有早朝人¶
　　　華州座中獻盧給事¶
送迎皆到三峯下滿靣煙霜滿馬塵自是追攀認知己¶
<pb:KR4h0038_WYG_037-3a>¶
青雲不假送迎人¶
　　　商山道中¶
和如春色淨如秋五月商山是勝遊當晝火雲生不得¶
一溪縈作萬重愁¶
　　　贈歙州妓¶
灔灔横波思有餘庾樓明月墮雲初楊州寒食春風寺¶
看遍花枝盡不如¶
　　　贈王明府¶
<pb:KR4h0038_WYG_037-3b>¶
五柳逢秋影漸微陶潜戀酒不知歸但存物外醉鄉在¶
誰向人間問是非¶
　　　吕校書雨中見訪¶
竹閣斜溪小檻明惟君來賞見山情馬嘶風雨又歸去¶
獨聽子規千萬聲¶
　　　千秋嶺下¶
知有巖前萬樹桃未逢搖落思空勞年年盛發無人見¶
三十六溪春水髙¶
<pb:KR4h0038_WYG_037-4a>¶
　　　歙州道中僕逃¶
去跳風雨幾奔波曽共辛勤奈若何莫遣窮歸不知處¶
秋山重疊戍旗多¶
　　　重陽日寄韋舍人¶
節過重陽菊委塵江邊病起杖扶身不知此日龍山㑹¶
誰是風流落帽人¶
　　　贈薛勛下第¶
一擲雖然未得盧驚人不用繞牀呼牢之坐被青雲逼¶
<pb:KR4h0038_WYG_037-4b>¶
秖問君能酷似無¶
　　　宛陵望月寄沈學士¶
一川如畫敬亭東待詔閒遊處處同天竺山前鏡湖畔¶
何如今日庾樓中¶
　　　翡翠巖¶
芙蓉幕裏千場醉翡翠巖前半日閒惆悵晉朝人不到¶
謝公抛力上東山¶
　　　發新安後途中寄盧中丞二首¶
<pb:KR4h0038_WYG_037-5a>¶
樓上風流庾使君笙歌曾醉此中聞目前已是陵陽路¶
回首叢山滿眼雲¶
晩樹蕭蕭促織愁風簾似水滿牀秋千山不礙笙歌月¶
誰伴羊公上夜樓¶
　　　留題興唐寺¶
滿水樓臺滿寺山七年今日共躋攀月髙對菊問行客¶
去折芳枝早晩還¶
　　　廣陵道¶
<pb:KR4h0038_WYG_037-5b>¶
鬬雞臺邊花照塵煬帝陵下水含春青雲回翅北歸鴈¶
白首哭途何處人¶
　　　茅山道中¶
溪樹重重水亂流馬嘶殘雨晩程秋門前便是仙山路¶
目送歸雲不得遊¶
　　　江上與兄别¶
楚國湘江兩渺瀰暖川晴鴈背帆飛人閒離别盡堪哭¶
何況不知何日歸¶
<pb:KR4h0038_WYG_037-6a>¶
　　　落第¶
九陌初晴處處春不能回避看花塵由來得喪非吾事¶
本是釣魚船上人¶
　　　宛陵館冬青樹¶
碧樹如煙覆晩波清秋欲盡客重過故園亦有如煙樹¶
鴻鴈不來風雨多¶
　　　贈五老韓尊師¶
有客齋心事玉晨對山鬚鬢緑無塵住山道士年如鶴¶
<pb:KR4h0038_WYG_037-6b>¶
應識當時五老人¶
　　　經汾陽舊宅¶
門前不改舊山河破虜曽輕馬伏波今日獨經歌舞地¶
古槐踈冷夕陽多¶
　　　寄盧中丞¶
葉覆清溪灔灔紅路横秋色馬嘶風獨携一榼郡齋酒¶
吟對青山憶謝公¶
　　　途中¶
<pb:KR4h0038_WYG_037-7a>¶
故園回首鴈初來馬上千愁付一杯惟有新詩似相識¶
暮山吟處共徘徊¶
　　　寄裴瀾¶
綺雲初墮亭亭月錦度惟横灩灎波宋玉逢秋正髙卧¶
一篇吟盡奈情何¶
　　　淮南丞相坐贈歌者虞姹¶
綺筵無處避梁塵虞姹清歌日日新來值渚亭花欲盡¶
一聲留得滿城春¶
<pb:KR4h0038_WYG_037-7b>¶
　　　酬段侍御¶
蓮花上客思閒閒數首新詩到篳關吟得楚天風雨霽¶
一條江水兩三山¶
　　　尋僧二首¶
臺殿參差日墮塵塢西歸去一庵雲寒泉何處夜深落¶
聲隔半巖踈葉聞¶
溪户無人谷鳥飛石橋横木掛禪衣看雲日暮倚松立¶
野水亂鳴僧未歸¶
<pb:KR4h0038_WYG_037-8a>¶
　　　發栢梯寺¶
一泓秋水千竿竹靜得勞生半日身猶有向西無限地¶
别僧騎馬入紅塵¶
　　　西江晩泊¶
茫茫藹藹失西東柳浦桑村處處同戍鼓一聲帆影盡¶
水禽飛起夕陽中¶
　　　南池¶
照影池邉多少愁徃來重見此塘秋芙蓉苑外新經雨¶
<pb:KR4h0038_WYG_037-8b>¶
紅葉相隨何處流¶
　　　江樓舊感¶
獨上江樓思渺然月光如水水如天同來望月人何處¶
風景依稀似去年¶
　　　南園¶
雨過郊園緑尚微落花惆悵滿塵衣芳樽有酒無人共¶
日暮看山還獨歸¶
　　　南亭¶
<pb:KR4h0038_WYG_037-9a>¶
孤亭影在亂花中悵望無人此醉同聽盡暮鐘猶獨坐¶
水邊襟袖起春風¶
　　　贈女仙¶
水思雲情小鳯仙月涵花態語如絃不因金骨三清客¶
誰識吳州有洞天¶
　　　宣州送判官¶
來時健筆佐票姚去折槐花度野橋誰見樽前此惆悵¶
一聲歌盡路迢迢¶
<pb:KR4h0038_WYG_037-9b>¶
　　　宿僧院¶
月滿長空樹滿霜度雲低拂近簷牀林中夜半一聲磬¶
卧見髙僧入道場¶
　　　尋僧¶
斜日横窗起暗塵水邊門户閉閒春千竿竹裏花枝動¶
只道無人似有人¶
　　　經王先生故居¶
晩波東去海茫茫誰識蓬山不死鄉弄玉已歸蕭史去¶
<pb:KR4h0038_WYG_037-10a>¶
碧樓紅樹倚斜陽¶
　　　送從翁中丞奉使㸃戛斯六首¶
楊雄詞賦舉天聞萬里油幢照塞雲僕射峯西幾千騎¶
一時迎著漢將軍¶
旌旗杳杳鴈蕭蕭春盡窮沙雪未消料得堅昆受宣後¶
始知公主已歸朝¶
雖言窮北海雲中屬國當時事不同九姓如今盡臣妾¶
歸期那肯待秋風¶
<pb:KR4h0038_WYG_037-10b>¶
牢山望斷絶塵氛灎灎河西拂地雲誰見魯儒持漢節¶
玉關降盡可汗軍¶
山川險易接邊塵秦漢圖來或未真自此盡知邊塞事¶
河湟更欲託何人¶
秦皇無䇿建長城劉氏仍窮北路兵若遇單于舊牙帳¶
却應傷歎漢公卿¶
　　　東亭柳¶
拂水斜煙一萬條幾随春色倚河橋不知别後誰攀折¶
<pb:KR4h0038_WYG_037-11a>¶
猶自風流勝舞腰¶
　　　僧舍二首¶
秖言雙鬢未蹉跎獨奈牛羊送日何禪客不歸車馬去¶
晩簷山色為誰多¶
溪上禪關水木間水南山色與僧閒春風盡日無來客¶
幽磬一聲髙鳥還¶
　　　新月¶
玉鉤斜傍畫簷生雲匣初開一寸明何事最能悲少婦¶
<pb:KR4h0038_WYG_037-11b>¶
夜來依約落邊城¶
　　　贈皇甫坦¶
養由弓箭已無功牢落生涯事事同相勸一杯寒食酒¶
幾多辛苦到春風¶
　　　四祖寺¶
千株松下雙峯寺一盞燈前萬里身自為心猿不調伏¶
祖師元是世閒人¶
　　　聽蟬¶
<pb:KR4h0038_WYG_037-12a>¶
噪蟬聲亂日初曛絃管樓中永不聞獨奈愁人數莖髪¶
故園秋隔五湖雲¶
　　　寄遠¶
禁鐘聲盡見棲禽關塞迢迢故國心無限春愁莫相問¶
落花流水洞房深¶
　　　池上¶
正憐佳月夜深坐池上暖回燕鴈聲猶有漁舟繫江岸¶
故人歸盡獨何情¶
<pb:KR4h0038_WYG_037-12b>¶
　　　春日書懷¶
暖鶯春日舌難窮枕上愁生曉聽中應褭緑䆫殘夢斷¶
杏園零落滿枝風¶
　　　贈别¶
水邊秋草暮萋萋欲駐殘陽恨馬蹄曾是管絃同醉伴¶
一聲歌盡各東西¶
　　　靈巖寺¶
館娃宫伴千年寺水闊雲多客到稀聞説春來更惆悵¶
<pb:KR4h0038_WYG_037-13a>¶
百花深處一僧歸¶
　　　代人聽琴二首¶
抱琴花夜不勝春獨奏相思淚滿巾第五指中心最恨¶
數聲嗚咽為何人¶
湘娥不葬九疑雲楚水連天坐憶君惟有啼烏舊名在¶
忍教嗚咽夜長聞¶
　　　訪沈舍人不遇¶
溪翁强訪紫微郎曉鼓聲中滿鬢霜知在禁闈人不見¶
<pb:KR4h0038_WYG_037-13b>¶
好風飄下九天香¶
　　　座上獻元相公¶
寂寞堂前日又曛陽臺去作不歸雲從來聞説沙吒利¶
今日青娥屬使君¶
　　　遣興二首¶
溪花入夏漸稀踈雨氣如秋麥熟初終日苦吟人不㑹¶
海邊兄弟久無書¶
讀徹殘書弄水回暮天何處笛聲哀花前獨立無人㑹¶
<pb:KR4h0038_WYG_037-14a>¶
依舊去年雙燕來¶
　　　送李給事¶
眼前軒冕是鴻毛天上人間漫自勞脱却朝衣獨歸去¶
青雲不及白雲髙¶
　　　宿僧舍¶
髙僧夜滴芙蓉漏遠客䆫含楊柳風何處相逢話心地¶
月明身在磬聲中¶
　　　吳門夢故山¶
<pb:KR4h0038_WYG_037-14b>¶
心熟家山夢不迷孤峯寒遶一條溪秋䆫覺後情無限¶
月墮舘娃宫樹西¶
　　　别李譜¶
尊前路映暮塵紅池上琴横醉席風今日别君如别鶴¶
聲容長在楚絃中¶
　　　和杜侍郎題禪智寺南樓¶
樓畔花枝拂檻紅露天香動滿簾風誰知野寺遺鈿處¶
盡在相如春思中¶
<pb:KR4h0038_WYG_037-15a>¶
　　　發青山¶
鳬鷖聲暖野塘春鞍馬嘶風驛路塵一宿青山又前去¶
古來難得是閒人¶
　　　寄道者¶
洞庭先生歸路長海雲望極春茫茫别來幾度向蓬島¶
自傍瑤臺折靈草¶
　　　入藍關¶
微煙已辨秦中樹遠夢更依江上臺看落晩花還悵望¶
<pb:KR4h0038_WYG_037-15b>¶
鯉魚時節入關來¶
　　　落第寄沈訽¶
穿楊力盡獨無功華髪相期一夜中别到江頭舊吟處¶
為將雙淚問春風¶
　　　送韋中丞¶
二年恩意是春輝清淨胷襟似者希泣盡楚人多少淚¶
滿船唯載酒西歸¶
　　　詠端正春樹¶
<pb:KR4h0038_WYG_037-16a>¶
一樹繁隂先著名異花竒葉儼天成馬嵬此去無(多/)地¶
秖合楊妃墓上生¶
　　　叙事獻同州侍御三首¶
青雲席中羅襪塵白首江上吟詩人登龍不及三千士¶
虚度膺門二十春¶
平生望斷雲層層紫府杳是他人登却應歸訪溪邊寺¶
説向當時同社僧¶
尊前誰伴謝公游蓮岳晴來翠滿樓坐見一方金變化¶
<pb:KR4h0038_WYG_037-16b>¶
獨吟紅藥對殘秋¶
　　　婺州宴上留别¶
雙溪樓影向雲横歌舞髙臺晩更清獨自下樓騎瘦馬¶
揺鞭重入亂蟬聲¶
　　　别牛郎中門館¶
整襟收淚别朱門自料難酬顧念恩招得片䰟騎匹馬¶
西風斜上入秋原¶
　　　山中寄盧簡求¶
<pb:KR4h0038_WYG_037-17a>¶
竹西池上有花開日日幽吟看又回心憶郡中蕭記室¶
何時暫别醉鄉來¶
　　　寄梁佾兄弟¶
桃李春多翠影重竹樓當月夜無風荀家兄弟來還去¶
獨倚欄干花露中¶
　　　同州南亭陪劉侍郎送劉先軰¶
處處雲隨晩望開洞庭秋入管絃來謝公待醉消離恨¶
莫惜臨川酒一杯¶
<pb:KR4h0038_WYG_037-17b>¶
　　　贈館驛劉廵官¶
雲别青山馬踏塵負才難覔作閒人莫言館驛無公事¶
詩酒能消一半春¶
　　　贈解頭賈嵩¶
賈生名跡忽無倫十月長安看盡春顧我先鳴還自笑¶
空沾一第是何人¶
　　　題僧壁¶
曉傍踈林露滿巾碧山秋寺屬閒人溪頭盡日看紅葉¶
<pb:KR4h0038_WYG_037-18a>¶
却笑髙僧衣有塵¶
　　　沙溪館¶
翠濕衣襟山滿樓竹間溪水遶牀流行人莫羡郵亭吏¶
生向此中今白頭¶
　　　李侍御歸炭谷山居同宿華嚴寺¶
家在青山近玉京白雲紅樹滿歸程相逢一宿最髙寺¶
半夜翠微泉落聲¶
　　　過噴玉泉¶
<pb:KR4h0038_WYG_037-18b>¶
平生半為山淹留馬上欲去還回頭兩京塵路一雙鬢¶
不見玉泉千萬秋¶
　　　漢隂庭樹¶
掘溝引水澆蔬圃挿竹為籬䕶藥苖楊柳如絲風易亂¶
梅花似雪日難消¶
　　　送王拾遺謝官後歸滻水山居¶
水邊殘雪照亭臺臺上風襟向雪開還似當時姓丁鶴¶
羽毛成後一歸來¶
<pb:KR4h0038_WYG_037-19a>¶
　　　宿長水主人¶
白雲溪北叢巖東樹石夜與潺湲通行人一宿翠微月¶
二十五絃聲滿風¶
　¶
　¶
　¶
　¶
　¶
<pb:KR4h0038_WYG_037-19b>¶
　¶
　¶
　¶
　¶
　¶
　¶
　¶
　萬首唐人絶句巻三十七¶
