# -*- mode: mandoku-view; -*-
#+TITLE: 萬首唐人絕句
#+DATE: 2015-08-25 00:33:03.978500
#+PROPERTY: ID KR4h0038
#+PROPERTY: BASEEDITION WYG    
#+PROPERTY: JUAN 卷六十六
<pb:KR4h0038_WYG_066-1a>¶
欽定四庫全書¶
　萬首唐人絶句巻六十六¶
　　　　　　　　　　　　　宋　洪邁　編¶
　　七言¶
　　　十離詩上浙東元相公　　　薛書記¶
　　　　犬離主¶
馴擾朱門四五年毛香足淨主人憐無端咬着親情客¶
不得紅絲毯上眠¶
<pb:KR4h0038_WYG_066-1b>¶
　　　　筆離手¶
越管宣毫始稱情紅牋紙上撒花瓊都縁用久鋒頭盡¶
不得羲之手裏擎¶
　　　　馬離廐¶
雪耳紅毛淺碧蹄追風曾到日東西為驚玉貌郎君墜¶
不得華軒更一嘶¶
　　　　鸚鵡離籠¶
隴西獨自一孤身飛去飛來上錦絪都縁出語無方便¶
<pb:KR4h0038_WYG_066-2a>¶
不得籠中再喚人¶
　　　　燕離窠¶
出入朱門未忍抛主人常愛語交交銜泥穢汚珊瑚簟¶
不得梁間更壘巢¶
　　　　珠離掌¶
皎潔圓明内外通清光似眼水晶宫都縁一㸃瑕相穢¶
不得終宵在掌中¶
　　　　魚離池¶
<pb:KR4h0038_WYG_066-2b>¶
戯躍蓮池四五秋常揺朱尾弄輪鉤無端擺斷芙蓉朶¶
不得清波更一遊¶
　　　　鷹離主¶
爪利如鋒眼似鈴平原捉兎稱髙情無端竄向青雲外¶
不得君王手裏擎¶
　　　　竹離亭¶
蓊鬱新栽四五行常將勁節負秋霜為縁春筍鑚牆破¶
不得埀陰覆玉堂¶
<pb:KR4h0038_WYG_066-3a>¶
　　　　鏡離臺¶
鑄㵼黄金鏡始開初生三五月徘徊為遭無限塵䝉蔽¶
不得華堂上玉臺¶
　　　人日翫雪　　　　　　　　趙彦昭¶
始見青雲于律吕俄逢瑞雪應陽春今曰囘看上林樹¶
梅花栁絮一時新¶
　　　湖州貢焙看發新茶　　　　張文規¶
鳯輦尋春半醉囘僊娥進水御簾開牡丹花笑金鋪動¶
<pb:KR4h0038_WYG_066-3b>¶
傳奏吳興紫笋來¶
　　　項羽廟　　　　　　　　　李山甫¶
為霸為王盡偶然有何羞見漢江船停分天下猶嫌少¶
可要行人贈紙錢¶
　　　下第出春明門¶
曾和秋雨驅愁入却向春風領恨囘深謝霸陵隄畔栁¶
與人頭上拂塵埃¶
　　　游俠兒¶
<pb:KR4h0038_WYG_066-4a>¶
好把雄姿渾世塵一塲閒事莫因循荆軻只為閒言語¶
不與燕丹了得人¶
　　　望思臺¶
君父昏䝉死不囘漫將平地築髙臺九層黄土是何物¶
銷得向前寃恨來¶
　　　滄浪峽¶
走轂飛蹄過此傍幾人留意問滄浪煙波莫笑題名客¶
為愛朝宗日夜忙¶
<pb:KR4h0038_WYG_066-4b>¶
　　　代崇徽公主¶
金釵墜地鬢堆雲自别昭陽帝豈聞遣妾一身安社稷¶
不知何處用將軍¶
　　　栁十首¶
灞岸江頭臘雪消東風偷軟入纎條春來不忍登樓望¶
萬架金絲著地嬌¶
受盡風霜得到春一條條是逐年新尋常送别無餘事¶
爭忍攀將過與人¶
<pb:KR4h0038_WYG_066-5a>¶
長恨陽和也世情把香和艶與紅英家家只是栽桃李¶
獨自無根到處生¶
只為遮樓又拂橋被人摧折好枝條假饒張緒如今在¶
湏把風流暗裏銷¶
弱帶低埀可自由傍他門户傍他樓金風不解相擡舉¶
露壓煙欺直到秋¶
終日堂前學畫眉幾人曾道勝花枝試看三月春殘後¶
門外清陰是阿誰¶
<pb:KR4h0038_WYG_066-5b>¶
也曾飛絮謝家庭從此風流别有名不是向人無用處¶
一枝愁殺别離情¶
從來只是愛花人楊栁何曾占得春多向客亭門外立¶
與他迎送徃來塵¶
強扶柔態酒難醒漠漠春風别有情公子王孫且相伴¶
與君俱得幾時榮¶
無賴秋風斗且寒萬條煙罩一時乾遊人若要春消息¶
直向江頭臘後看¶
<pb:KR4h0038_WYG_066-6a>¶
　　　贈酒糾　　　　　　　　洛中舉子¶
少挿花枝少下籌須防女伴妬風流坐中若打占相令¶
除却尚書莫㸃頭¶
　　　贈紅綃妓　　　　　　　　　崔生¶
誤到蓬萊頂上遊明璫玉女動星眸朱扉半掩深宫月¶
應照瓊枝雪艶愁¶
　　　與徐兵曹酬獻二首　桐廬神滕傳嗣¶
浦口潮來初淼漫蓮舟揺颺采花難春心不愜空歸去¶
<pb:KR4h0038_WYG_066-6b>¶
㑹待潮平更折看¶
忽然湖上片雲飛不覺舟中雨濕衣折得蓮花渾忘却¶
空將荷葉蓋頭歸¶
　　　贈僧¶
卓立不求名出家長懐片志在青霞今日英雄氣衝蓋¶
誰能久坐寳蓮花¶
　　　贈張無頗　　　　　　　廣利王女¶
羞解明璫尋漢渚但憑春夢訪天涯紅樓日暮鶯飛去¶
<pb:KR4h0038_WYG_066-7a>¶
愁殺深宫落砌花¶
燕語春泥墮錦筵情愁無意整花鈿寒閨欹枕不成夢¶
香炷金爐自裊煙¶
　　　霅溪神歌一首¶
山勢縈囘水脉分水光山色翠連雲四時盡入詩人詠¶
役殺吳興栁使君¶
　　　贈蕭郎　　　　　　　　洛浦神女¶
玉筯凝腮憶魏宫朱絲一弄洗清風明晨追賞應愁寂¶
<pb:KR4h0038_WYG_066-7b>¶
沙渚煙消翠羽空¶
　　　織綃娘子¶
織綃泉底少歡娛更勸蕭郎盡酒壺愁見玉琴彈别鶴¶
又將清淚滴真珠¶
　　　薄太后廟七首¶
　　　　薄后¶
月寢花宫得奉君至今猶媿管夫人漢家舊日笙歌處¶
煙草幾經秋復春¶
<pb:KR4h0038_WYG_066-8a>¶
　　　　王昭君¶
雪裏穹廷不見春漢衣雖舊淚常新如今最恨毛延夀¶
愛把丹青錯畫人¶
　　　　戚夫人¶
自别漢宫休楚舞不施䊋粉恨君王無金豈得迎商叟¶
吕氏何曾畏木強¶
　　　　楊太真¶
金釵墮地别君王紅淚流珠滿御牀雲雨馬嵬分散後¶
<pb:KR4h0038_WYG_066-8b>¶
驪宫不復舞霓裳¶
　　　　潘妃¶
秋月春風幾度歸江山猶是舊宫非東昏舊作蓮花地¶
空想曾披金縷衣¶
　　　　緑珠¶
此日人非昔日人笛聲空怨趙王倫紅殘翠碎花樓下¶
金谷千年更不春¶
　　　　牛僧孺¶
<pb:KR4h0038_WYG_066-9a>¶
香風引到大羅天月地雲階拜洞仙共道人間惆悵事¶
不知今夕是何年¶
　　　　憑張立本女吟一首　　　髙侍郎¶
危冠廣袖楚宫裝獨步閒庭逐夜涼自把玉簪敲砌竹¶
清歌一曲月如霜¶
　　　荅王軒　　　　　　　　苧蘿川女¶
妾自吳宫還越國素衣千載無人識當時心比金石堅¶
今日為君堅不得¶
<pb:KR4h0038_WYG_066-9b>¶
　　　書韋氏巾　　　　　　　　洞庭君¶
昔日江頭菱芡人䝉君數飲松醪春活君家室以為報¶
珍重長沙鄭徳璘¶
　　　贈馬祖　　　　　　　　峽中白衣¶
截竹為筒作笛吹鳯凰池上鳯凰飛勞君更向黔南去¶
即是陶鈞萬類時¶
　　　湘妃廟女子四首¶
渺渺三湘萬里程淚篁幽石助芳貞孤雲日斷蒼梧野¶
<pb:KR4h0038_WYG_066-10a>¶
不得攀龍到玉京¶
碧杜紅蘅縹緲香水絲彈月夢清涼峰巒一一俱相似¶
九處堪疑百斷腸¶
玉輦金根去不囘湘川秋晚楚絃哀自從泣盡江籬血¶
夜夜愁風怨雨來¶
少將風月怨平湖見盡扶桑水到枯相約杏花壇上去¶
畫欄紅子鬬樗蒱¶
　　　送張雲容酒　　　　　　　蕭鳯臺¶
<pb:KR4h0038_WYG_066-10b>¶
臉花不綻幾含幽今夕陽春獨換秋我守孤煙無白日¶
寒雲嶺上更添愁¶
　　　劉蘭翹和¶
幽谷啼鶯整羽翰犀沈玉冷自長歎月華不忍扄泉户¶
露滴松枝一夜寒¶
　　　雲容和¶
韶光不鑒分成塵曾餌金丹忽有神不意薛生携舊律¶
獨開幽谷一枝春¶
<pb:KR4h0038_WYG_066-11a>¶
　　　薛昭和¶
誤入宫牆漏網人月華清洗玉階塵自疑來到蓬山頂¶
瓊艶三枝半夜春¶
　　　寄夫周混　　　　　泉臺客人韋璜¶
早知離别切人心悔作從來恩愛深黄泉𡨕漠雖長逝¶
白日屏幃還重尋¶
　　　幽寃詩　　　　　　　　　鄭瓊羅¶
痛填心兮不能語寸腸斷兮訴何處春生萬物妾不生¶
<pb:KR4h0038_WYG_066-11b>¶
更恨香魂不相遇¶
　　　贈元載　　　　　　　　　無名人¶
城東城西舊居處城裏飛花亂如絮海燕銜泥欲下來¶
屋裏無人却飛去¶
　　　襄州舉人一首¶
流水涓涓芹努牙織烏西飛客還家荒村無人作寒食¶
殯宫空對棠梨花¶
　　　巴陵古館吟　　　　　　　老青衣¶
<pb:KR4h0038_WYG_066-12a>¶
爺娘送我青楓根不記青楓幾囘落當時手刺衣上花¶
今日為灰不堪着¶
　　　贈崔季衡　　　　　　　王使君女¶
五原分袂真胡越燕拆鶯離芳草竭年少煙花處處春¶
北邙空恨清秋月¶
　　　荅女子　　　　　　　　　崔季衡¶
莎草青青鴈欲歸玉腮珠淚灑臨岐雲鬟飄去香風盡¶
愁見鶯啼紅樹枝¶
<pb:KR4h0038_WYG_066-12b>¶
　　　五原女子一首¶
雲鬟消盡轉蓬稀埋骨窮荒無所依牧馬不嘶沙月白¶
孤魂空逐鴈南飛¶
　　　示唐燕士　　　　　　九華山白衣¶
澗水潺潺聲不絶溪隴茫茫野花發自去自來人不知¶
歸時唯對空山月¶
　　　甘棠叟一首¶
春草萋萋春水緑野棠開盡飄香玉繡嶺宫前鶴髪人¶
<pb:KR4h0038_WYG_066-13a>¶
猶唱開元太平曲¶
　　　示顔濬　　　　　　　　　張麗華¶
秋草荒臺響夜蛬白楊凋盡減悲風綵牋曾襞欺江總¶
綺閣塵銷玉樹空¶
　　　同賦　　　　　　　　　　孔貴嬪¶
寳閣排雲稱望僊五雲髙豔擁朝天青溪猶有當時月¶
應照瓊花綻綺筵¶
　　　同賦　　　　　　　　　　趙㓜芳¶
<pb:KR4h0038_WYG_066-13b>¶
素魄初圎恨翠蛾繁華濃艶竟如何南朝唯有長江水¶
依舊門前作逝波¶
　　　和　　　　　　　　　　　　顔濬¶
簫管清吟怨麗華秋江寒月綺窻斜慚非後主題牋客¶
得見臨春閣上花¶
　　　同龎徳公望荆門　鹿門少年馬紹隆¶
千年故國嵗華奔一柱髙臺已斷魂唯有峴亭清夜月¶
與君長嘯學蘇門¶
<pb:KR4h0038_WYG_066-14a>¶
　　　憶荆南¶
髙名宋玉遺閒麗作賦蘭成絶盛才誰似遼東千嵗鶴¶
倚天華表却歸來¶
　　　金陵詞　　　　　　　　故臺城妓¶
宫中細草香紅濕宫内纎腰碧窻泣唯有虹梁春燕雛¶
猶傍珠簾玉鉤立¶
　　　耿將軍守塋青衣一首¶
獨持巾櫛掩𤣥闗小帳無人燭影殘昔日羅衣今化盡¶
<pb:KR4h0038_WYG_066-14b>¶
白楊風起壠頭寒¶
　　　石瓮寺紅裳歌一首¶
涼風暮起驪山空長生殿鎻霜葉紅朝來試入華清宫¶
分明憶得開元中¶
　　　題王紹窻上　　　　　　　無名人¶
何人窻下讀書聲南斗闌干北斗横千里思家歸不得¶
春風腸斷石頭城¶
　　　題崇聖寺　　　　　　漢州朱衣人¶
<pb:KR4h0038_WYG_066-15a>¶
禁煙佳節同游此正值酴醾夾岸香緬想十年前徃事¶
彊吟風景亂愁腸¶
　　　同前　　　　　　　　　　紫衣人¶
策馬暫尋原上路落花芳草尚依然家亡國破一場夢¶
惆悵又逢寒食天¶
　　　題芭蕉葉　　　　　　　　張仁寳¶
寒食家家盡禁煙野棠風墜小花鈿如今空有孤魂夢¶
半在嘉陵半錦川¶
<pb:KR4h0038_WYG_066-15b>¶
　　　贈昇道里美人　　　　　　　謝翶¶
陽臺後㑹杳無期碧樹煙深玉漏遲半夜香風滿庭月¶
花前竟發楚王時¶
　　　美人荅¶
相思無路莫相思風裏花開只片時惆悵金閨却歸處¶
曉鶯啼斷緑楊枝¶
　　　春陽曲　　　　　　　　長安美人¶
長安少女&KR0191;春陽何處春陽不斷腸舞䄂弓彎渾忘却¶
<pb:KR4h0038_WYG_066-16a>¶
羅帷空度九秋霜¶
　　　悼亡姫二首　　　　　　　　韋檢¶
寳劒化龍歸碧落嫦娥隨月下黄泉一杯酒向青春晚¶
寂寞書窻恨獨眠¶
白浪漫漫去不囘浮雲飛盡日西頽始皇陵上千年樹¶
銀鴨金鳬也變灰¶
　　　亡姫和¶
春雨濛濛不見天家家門外栁如煙如今腸斷空埀淚¶
<pb:KR4h0038_WYG_066-16b>¶
歡笑重追别有年¶
　　　贈峽山寺僧　　　　　　　　袁氏¶
剛被恩情役此心無端變化幾湮沉不如逐伴歸山去¶
長嘯一聲煙霧深¶
　　　贈姚坤　　　　　　　　　　夭桃¶
鈆華久御向人間欲捨鈆華更慘顔縱有青丘今夜月¶
無因重照舊雲鬟¶
　　　寄紫蓋陽居士　　　　　黄陵美人¶
<pb:KR4h0038_WYG_066-17a>¶
落葉棲鴉掩廟扉莵絲金縷舊羅衣渡頭明月好携手¶
獨自待郎郎不歸¶
　　　邢君牙宅怪三首¶
昔日炎炎徒自知今無烽竈欲何為可憐國柄全無用¶
曾見人人下末時(鐡銚/)¶
當時得意氣填心一曲君前直萬金今日不如庭下竹¶
風來猶得學龍吟(破笛/)¶
頥焦鬢秃但心存力盡塵埃不復論莫笑今來同腐草¶
<pb:KR4h0038_WYG_066-17b>¶
曾經終日掃朱門(禿箒/)¶
　　　渾家門客　　　　　　　和且耶(蠅/)¶
冬朝每去依煙火春至還歸養子孫曾向符王筆端坐¶
爾來求食渾家門¶
　　　寄同侣二首　　　　　　盧倚馬(驢/)¶
長安城東洛陽道車輪不息塵渺渺爭利貪前競着鞭¶
相逢盡是塵中老¶
日晚長川不計程離羣獨步不能鳴賴有青青河畔草¶
<pb:KR4h0038_WYG_066-18a>¶
春來猶得慰羈情¶
　　　詠雪獻曹州房　　　　　敬去文(狗/)¶
愛此飄飄六出公輕瓊冷絮舞長空當時正逐秦丞相¶
騰躑川原喜北風¶
　　　言志二首¶
事君同樂義同憂那校糟糠滿志休不是守株空待兎¶
終當逐鹿出林丘¶
少年嘗負饑鷹用内顧曾無寵鶴心秋草敺除思去害¶
<pb:KR4h0038_WYG_066-18b>¶
平原毛血興從禽¶
　　　獻狄令　　　　　　　　　　張辨¶
何用梯媒向外求長生只合内中修莫言大道人難得¶
自是行心不到頭¶
　　　别墅偶題　　　　　　　　　蕭徹¶
新作茅齋野澗東松楸交影足悲風人間嵗月如流水¶
何事頻行此路中¶
　萬首唐人絶句巻六十六¶
