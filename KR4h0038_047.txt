# -*- mode: mandoku-view; -*-
#+TITLE: 萬首唐人絕句
#+DATE: 2015-08-25 00:33:03.597837
#+PROPERTY: ID KR4h0038
#+PROPERTY: BASEEDITION WYG    
#+PROPERTY: JUAN 卷四十七
<pb:KR4h0038_WYG_047-1a>¶
欽定四庫全書¶
　萬首唐人絶句卷四十七¶
　　　　　　　　　　　　　宋　洪邁　編¶
　　七言¶
　　　禁直寄崔員外　　　　　　鄭　畋¶
銀臺樓北蘂珠宫夐與人間路不同在省五更春睡侣¶
早來分夢玉堂中¶
　　　初秋寓直三首¶
<pb:KR4h0038_WYG_047-1b>¶
曉星獨挂結麟樓三殿風高藥樹秋玉笛數聲飄不住¶
問人依約在東頭¶
宿鳥翩翩落照微右臺樓閣鎻重扉步廊無限金羈響¶
應是諸司扈從歸¶
幽閤焚香萬慮凝下簾胎息過禪僧玉堂分照無人後¶
消盡金盆一椀冰¶
　　　夜景又作¶
鈴絛無響閉珠宫小閤凉添玉蘂風珍簟滿牀明月到¶
<pb:KR4h0038_WYG_047-2a>¶
自疑身在五雲中¶
　　　聞號¶
陛兵偏近羽林營夜静仍傳禁號聲應笑執金雙闕下¶
近南猶隔兩重城¶
　　　下直早出¶
諸司人盡馬蹄稀紫帕雲竿九釘歸偏覺右臺清貴處¶
榜懸金字射晴暉¶
　　　金鑾坡上¶
<pb:KR4h0038_WYG_047-2b>¶
玉晨鐘韻索清虚畫㦸祥煙拱帝居極眼向南無限地¶
緑煙深處認中書¶
　　　杪秋夜直¶
蘂宫裁詔與宵分雖在青雲憶白雲待報君恩了歸去¶
山翁何急草移文¶
　　　酬隠珪舍人寄紅燭¶
蜜炬殷紅晝不如且將歸去照吾廬今來併得三般事¶
靈運詩篇逸少書¶
<pb:KR4h0038_WYG_047-3a>¶
　　　馬嵬坡¶
𤣥宗回馬楊妃死雲雨難忘日月新終是聖明天子事¶
景陽宫井又何人¶
　　　禁直和人飲酒¶
卉醴陀花物外香清濃標格勝椒漿我來尚有鈞天㑹¶
猶得金樽半日嘗¶
　　　悼鶴　　　　　　　　　　李　縠¶
道林曾訪雪翎飛應悔庭除閉羽衣料得王恭披鶴氅¶
<pb:KR4h0038_WYG_047-3b>¶
倚吟猶待月中歸¶
　　　醉中襲美先起戯贈¶
休文雖即逃瓊液阿騖還須掩玉閨月落金雞一聲後¶
不知誰悔醉如泥¶
　　　和戲襲美醉中先起　　　　張　賁¶
何事桃源路忽迷唯畱雲雨怨空閨仙郎共許多情調¶
莫遣重歌濁水泥¶
　　　送人西歸¶
<pb:KR4h0038_WYG_047-4a>¶
孤雲獨鳥本無依江海重逢故舊稀楊柳漸疎蘆葦白¶
可堪斜日送君歸¶
　　　偶約道流終乖文㑹答皮陸¶
仙侣無何訪蔡經兩煩韶濩出彤庭人間若有登樓望¶
應怪文星近客星¶
　　　和皮陸酒病偶作¶
白編椰席鏤冰明應助楊青解宿酲難繼二賢金玉唱¶
可憐空作斷猿聲¶
<pb:KR4h0038_WYG_047-4b>¶
　　　悼鶴¶
渥頂鮮毛品格馴莎庭閒暇重難羣無端日暮東風起¶
飄散春空一片雲¶
　　　和寒夜見訪¶
雲孤鶴獨且相親倣效從他折角巾不用吳江歎留滯¶
風姿俱是玉清人¶
　　　翫金鸂䳵¶
翠羽紅襟鏤彩雲雙飛常笑白鷗羣誰憐化作雕金質¶
<pb:KR4h0038_WYG_047-5a>¶
從惜沉檀十里聞¶
　　　和襲美索友人酒　　　　　鄭　璧¶
乘興閒來小謝家便裁詩句乞橊花邴原雖不無端醉¶
也要臨風從鹿車¶
　　　文燕潤卿不至¶
已知羽駕朝金闕不用燒蘭望玉京應是易遷明月好¶
玉皇留看舞雙成¶
　　　惜花　　　　　　　　　　嚴　惲¶
<pb:KR4h0038_WYG_047-5b>¶
春光冉冉歸何處更向花前把一杯盡日問花花不語¶
為誰零落為誰開¶
　　　鑾駕東回　　　　　　　　崔道融¶
兩川花捧御衣香萬嵗山呼輦路長天子還從馬嵬過¶
别無惆悵似明皇¶
　　　釣魚¶
閒釣江魚不釣名瓦甌斟酒暮山青醉頭倒向蘆花裏¶
却笑無端犯客星¶
<pb:KR4h0038_WYG_047-6a>¶
　　　西施¶
苧蘿山下如花女占得姑蘇臺上春一笑不能忘敵國¶
五湖何處有功臣¶
　　　馬嵬¶
萬乘淒涼蜀路歸眼前珠翠與心違重華不是風流主¶
湘水猶傳泣二妃¶
　　　羯鼔¶
華清宫裏打撩聲供奉絲簧束手聽寂寞鑾輿斜谷裏¶
<pb:KR4h0038_WYG_047-6b>¶
是誰翻得雨淋鈴¶
　　　寄李左司(王季/在臺)¶
栢臺蘭省共清風鳴玉朝聯夜被同肯信人間有兄弟¶
一生長在别離中¶
　　　梅¶
溪上寒梅初滿枝夜來霜月透芳菲清光寂寞思無盡¶
應待琴尊與解圍¶
　　　天台陳逸人¶
<pb:KR4h0038_WYG_047-7a>¶
絶粒空山秋復春欲看滄海化成塵近抛三井更深去¶
不怕虎狼唯怕人¶
　　　雪竇禪師¶
雪竇峰前一派懸雪竇五月無炎天客塵半日洗欲盡¶
師到白頭林下禪¶
　　　溪上遇雨二首¶
回塘雨脚如搔絲野禽不起沉魚飛耕簑釣立取未暇¶
秋田有望從淋漓¶
<pb:KR4h0038_WYG_047-7b>¶
坐看黒雲銜猛雨噴灑前山此獨晴忽經雲雨在頭上¶
却是山前晚照明¶
　　　長門怨¶
長門花泣一枝春争奈君恩别處新錯把黄金買詞賦¶
相如自是薄情人¶
　　　秋夕¶
自憐三十未西遊傍水尋山過却秋一夜雨聲多少事¶
不思量盡到心頭¶
<pb:KR4h0038_WYG_047-8a>¶
　　　過隆中¶
𤣥徳蒼黄起卧龍鼎分天下一言中可憐蜀國關張後¶
不見商量徐庶功¶
　　　關下¶
百二山河壯帝畿關門何事更開遲應從漏却田文後¶
每度聞雞不免疑¶
　　　寒食客中有懐¶
江上聞鶯禁火時百花開盡栁依依故園兄弟别來乆¶
<pb:KR4h0038_WYG_047-8b>¶
應到清明猶望歸¶
　　　溪夜¶
積雪消來溪水寛滿樓明月碎琅玕漁人抛得釣筒盡¶
却放輕舟下急灘¶
　　　山居卧疾廣利大師見訪¶
桐谷孫枝已上絃野人猶卧白雲邊九天飛錫應相誚¶
三到行朝二十年¶
　　　村墅¶
<pb:KR4h0038_WYG_047-9a>¶
正月二月村墅閒餘糧未乏人心寛南隣雨中揭屋笑¶
酒熟數家來相看¶
　　　悲李拾遺二首¶
故友從來匪石心諫多難得主恩深行朝半夜煙塵起¶
曉殿吁嗟一鏡沈¶
天涯時有北來塵因話他人及故人也是先皇能罪已¶
殿前頻得觸龍鱗¶
　　　題李將軍傳¶
<pb:KR4h0038_WYG_047-9b>¶
猿臂將軍去似飛彎弓百步敵無遺漢文自與封侯得¶
何必傷嗟不遇時¶
　　　酒醒¶
酒醒撥剔殘灰火多少淒涼在此中爐畔自斟還自醉¶
竹窻深夜雪兼風¶
　　　郊居友人相訪¶
柴門深掩古城秋背郭縁溪一徑幽不有小園新竹色¶
君來那肯暫淹畱¶
<pb:KR4h0038_WYG_047-10a>¶
　　　鏡湖雪霽貽方干¶
天外曉嵐和雪望月中歸棹帶氷行相逢半醉吟詩苦¶
應抵寒猿裊樹聲¶
　　　秋霽¶
雨霽長空蕩滌清逺山初出未知名夜來江上如鈎月¶
時有驚魚擲浪聲¶
　　　謝朱常侍寄貺蜀茶剡紙二首¶
瑟瑟香塵瑟瑟泉驚風驟雨起寒煙一甄解却山中醉¶
<pb:KR4h0038_WYG_047-10b>¶
便覺身輕欲上天¶
百幅輕明雪未融薛家凡紙漫深紅不應㸃染閒言語¶
留紀將軍蓋世功¶
　　　讀杜紫微集¶
紫微才調復知兵長覺風雷筆下生還有枉抛心力處¶
多於五柳賦閒情¶
　　　寓題¶
海上乘查便合仙若無仙骨未如船人間亦有支機石¶
<pb:KR4h0038_WYG_047-11a>¶
虚破聲明到洞天¶
　　　寓吟集¶
陶集篇篇皆有酒崔詩句句不無杯醉來已共身安約¶
讓却詩人作酒魁¶
　　　溪居即事¶
籬外誰家不繫船春風催入釣魚灣小童疑是有村客¶
急向柴門去却關¶
　　　雞¶
<pb:KR4h0038_WYG_047-11b>¶
買得晨雞共雞語常時不用等閒鳴深山月黒風雨夜¶
欲近曉天啼一聲¶
　　　獻浙江栁大夫¶
屬城甘雨幾經春聖主全分付越人俗眼不知青𤨏貴¶
江頭争看碧油新¶
　　　楊栁枝詞¶
霧撚煙搓一索春年年長似染來新應須喚作風流線¶
繫得東西南北人¶
<pb:KR4h0038_WYG_047-12a>¶
　　　楚懐王¶
宫花一朶掌中開緩急翻為敵國媒六里青山天下笑¶
張儀容昜去還來¶
　　　對早梅寄友人二首¶
憶得前年君寄詩海邊三見早梅詞與君猶是海邊客¶
又見早梅花發時¶
憶得去年有遺恨花前未醉到無花清芳一夜月通白¶
先脫寒衣送酒家¶
<pb:KR4h0038_WYG_047-12b>¶
　　　歎征人　　　　　　　　　高　駢¶
心堅膽壯箭頭親十載沙場受苦辛力盡路傍行不得¶
廣張紅斾是何人¶
　　　湘妃廟¶
帝舜南廵去不還二妃幽怨水雲間當時珠淚垂多少¶
直到如今竹尚斑¶
　　　赴安南却寄台司¶
曽驅萬馬上天山風去雲回傾刻間今日海門南面事¶
<pb:KR4h0038_WYG_047-13a>¶
莫教還似鳯林關¶
　　　閨怨¶
人世悲歡不可知夫君初破黒山歸如今又獻征南策¶
早晚休縫帶號衣¶
　　　馬嵬驛¶
玉顔雖掩馬嵬塵寃氣和煙鎻渭津蟬鬢不隨鑾駕去¶
至今空感往來人¶
　　　宴犒蕃軍有感¶
<pb:KR4h0038_WYG_047-13b>¶
蜀地恩留馬嵬哭煙雨濛濛春草緑滿眼由來是舊人¶
那堪更奏梁州曲¶
　　　寓懐¶
關山萬里恨難銷鐡馬金鞭出塞遙為問昔時青海畔¶
幾人歸到鳯林橋¶
　　　歩虚詞¶
青溪道士人不識上天下地鶴一隻洞門深鎻碧牕寒¶
滴露研朱㸃周易¶
<pb:KR4h0038_WYG_047-14a>¶
　　　贈歌者二首¶
酒滿金船花滿枝佳人立唱慘愁眉一聲直入青雲去¶
多少悲歡起此時¶
公子邀歡月滿樓雙成揭調唱伊州便從席上風沙起¶
直待陽關水盡頭¶
　　　入蜀¶
萬水千山音信希空勞魂夢到京畿漫天嶺上頻回首¶
不見虞封淚滿衣¶
<pb:KR4h0038_WYG_047-14b>¶
　　　邊城聽角¶
席㝠風起雁聲秋隴水邊沙滿目愁三㑹五更吹欲盡¶
不知曽白幾人頭¶
　　　渭川秋望寄右軍王特進¶
長川終日碧潺湲知道天河與地連憑寄兩行朝闕淚¶
願隨流入御溝泉¶
　　　山亭夏日¶
緑樹隂濃夏日長樓臺倒影入池塘水精簾動微風起¶
<pb:KR4h0038_WYG_047-15a>¶
滿架薔薇一院香¶
　　　蜀路感懐¶
蜀山蒼翠隴雲愁鑾駕西巡䧟幾州唯有縈回深澗水¶
潺湲不改舊時流¶
　　　殘春遣興¶
畫舸輕橈栁色新摩河池上醉青春不辭不為青春醉¶
只恐鶯花也怪人¶
　　　春日招賔¶
<pb:KR4h0038_WYG_047-15b>¶
花枝如火酒如餳正好狂歌醉復醒對酒看花何處好¶
延和閣下碧筠亭¶
　　　遇天威徑¶
豺狼坑盡却朝天戰馬休嘶瘴嶺煙歸路嶮巇今坦蕩¶
一條千里直如弦¶
　　　對花呈幕中¶
海棠初發去春枝首唱曽題七字詩今日能來花下飲¶
不須頻把使頭旗¶
<pb:KR4h0038_WYG_047-16a>¶
　　　寄題羅浮别業¶
不將真性染埃塵為有煙霞伴此身帶日長江好歸信¶
博羅山下碧桃春¶
　　　塞上曲二首¶
二年邊戍絶煙塵一曲河灣萬恨新從此鳯林關外事¶
不知誰是苦心人¶
隴上征夫隴下魂死生同恨漢將軍不知萬里沙場苦¶
空舉平安火入雲¶
<pb:KR4h0038_WYG_047-16b>¶
　　　廣陵宴次戲簡幙賔¶
一曲狂歌酒百分蛾眉畫出月争新將軍醉罷無餘事¶
亂把花枝折贈人¶
　　　安南送曹别勑歸朝¶
雲水蒼茫日欲収野煙深處鷓鴣愁知君萬里朝天去¶
為説征南已五秋¶
　　　對雪¶
六出飛花入户時坐看青竹變瓊枝如今好上高樓望¶
<pb:KR4h0038_WYG_047-17a>¶
蓋盡人間惡路岐¶
　　　訪隠者不遇¶
落花流水認天台半醉閒吟獨自來惆悵仙翁何處去¶
滿庭紅杏碧桃開¶
　　　赴西川途經虢縣作¶
亞夫重過栁營門路指岷峨隔暮雲紅額少年遮道拜¶
殷勤認得舊將軍¶
　　　錦城寫望¶
<pb:KR4h0038_WYG_047-17b>¶
蜀江波影碧悠悠四望煙花匝郡樓不㑹人家多少錦¶
春來盡挂樹梢頭¶
　　　太公廟¶
青山長在境長新寂寞持竿一水濵及得王師身已老¶
不知辛苦為何人¶
　　　邊方春興¶
草色青青栁色濃玉壷傾酒滿金鐘笙歌嘹亮隨風去¶
知盡關山第幾重¶
<pb:KR4h0038_WYG_047-18a>¶
　　　塞上寄家兄¶
棣萼分張信使希幾多鄉淚濕征衣笳聲未斷腸先斷¶
萬里雲天鳥不飛¶
　　　寫懐二首¶
漁竿消日酒消愁一醉忘情萬事休却恨韓彭興漢室¶
功成不向五湖遊¶
花滿西園月滿池笙歌揺曳畫船移如今暗與心相約¶
不動征旗動酒旗¶
<pb:KR4h0038_WYG_047-18b>¶
　　　池上送春¶
持竿閒坐思沉吟釣得江鱗出碧潯回首看花花欲盡¶
可憐寥落送春心¶
　　　南征叙懐¶
萬里驅兵過海門此生今日報君恩回期直待烽煙静¶
不遣征衣有淚痕¶
　　　風筝¶
夜静絃聲響碧空宫商信任往來風依稀似曲才堪聽¶
<pb:KR4h0038_WYG_047-19a>¶
又被移將别調中¶
　　　平流園席上¶
畫舸搖煙水滿塘栁絲輕軟小桃香却縁龍節為縈絆¶
好是狂時不得狂¶
　　　南詔途中　　　　　　　　楊奇鯤¶
風裏浪花吹又白雨中嵐影洗還青江鷗聚處窻前見¶
林狖啼時枕上聽¶
　¶
<pb:KR4h0038_WYG_047-19b>¶
　¶
　¶
　¶
　¶
　¶
　¶
　¶
　萬首唐人絶句卷四十七¶
