# -*- mode: mandoku-view; -*-
#+TITLE: 萬首唐人絕句
#+DATE: 2015-08-25 00:33:02.859759
#+PROPERTY: ID KR4h0038
#+PROPERTY: BASEEDITION WYG    
#+PROPERTY: JUAN 卷九
<pb:KR4h0038_WYG_009-1a>¶
欽定四庫全書¶
　萬首唐人絶句巻九¶
　　　　　　　　　　　　　宋　洪邁　編¶
　　七言¶
　　　和裴校書鷺鷥飛　　　　　　元稹¶
鷺鷥鷺鷥何處飛鵶驚雀噪難久依清江見底草堂在¶
一㸃白光終不歸¶
　　　夜池¶
<pb:KR4h0038_WYG_009-1b>¶
荷葉團圓莖削削緑萍面上紅衣落滿地月明思啼螿¶
髙屋無人風張幕¶
　　　寒食日毛空路示姪¶
我昔提孩從我兄我今衰白爾初成分明記取原頭路¶
百世長須此路行¶
　　　别孫村老人¶
年年漸看老人稀欲别孫翁淚滿衣未死不知何處去¶
此身終向此原歸¶
<pb:KR4h0038_WYG_009-2a>¶
　　　和樂天劉家花¶
閒坊静曲同消日淚草傷花不為春遍問舊交零落盡¶
十人纔有兩三人¶
　　　褒城驛二首¶
容州詩句在褒城㡬度經過眼漸明今日重看滿衫淚¶
可憐名字已前生¶
憶昔萬株梨映竹遇逢黄令醉殘春梨枯竹盡黄令死¶
今日載來衰病身¶
<pb:KR4h0038_WYG_009-2b>¶
　　　和樂天夢亡友劉太白同遊二首¶
君詩昨日到通州萬里知君一夢劉閒坐思量小來事¶
祗應元是夢中遊¶
老來東郡復西州行處生塵為喪劉縱使劉君魂魄在¶
也應至死不同遊¶
　　　醉醒¶
積善坊中前度飲謝家諸婢笑扶行今宵還似當時醉¶
半夜覺來聞笑聲¶
<pb:KR4h0038_WYG_009-3a>¶
　　　感夢¶
行吟坐嘆知何極影絶魂消動隔年今夜商山館中夢¶
分明同在後堂前¶
　　　六年春遣懐八首¶
傷禽我是籠中鶴沉劍君來泉下龍重纊猶存孤枕在¶
春衫無復舊裁縫¶
檢得舊書三四紙髙低濶狹但成行自言併食尋髙事¶
唯念山深驛路長¶
<pb:KR4h0038_WYG_009-3b>¶
公無渡河音響絶已隔前春復去秋今日閒忩拂塵土¶
殘絃猶迸鈿箜篌¶
婢僕曬君餘服用嬌癡稚女遶牀行玉梳鈿朶香醪解¶
盡日風吹瑇瑁筝¶
伴客消愁長日飲偶然乘興便醺醺怪來醒後傍人泣¶
醉裏時時錯問君¶
我隨楚澤波中梗君作咸陽泉下泥百事無心值寒食¶
身將稚女帳前啼¶
<pb:KR4h0038_WYG_009-4a>¶
童稚癡狂撩亂走綵毬花仗滿堂前病身一到繐帷下¶
還向臨堦背日眠¶
小於潘岳頭先白學取莊周淚莫多止竟悲君須自省¶
川流前後各風波¶
　　　答友封¶
荀令香消潘簟空悼亡詩滿舊屏風扶牀小女君先識¶
應為些些自外翁¶
　　　夢成之¶
<pb:KR4h0038_WYG_009-4b>¶
燭暗船風獨夢驚夢君頻問向南行覺來不語到明坐¶
一夜洞庭湖水聲¶
　　　哭小女降真¶
雨㸃輕漚風復驚偶來何事去何情浮生未到無生地¶
暫到人間又一生¶
　　　哭女樊¶
秋天浄緑月分明何事巴猿不賸鳴應是一聲膓㫁去¶
不容啼到第三聲¶
<pb:KR4h0038_WYG_009-5a>¶
　　　妻滿月日相唁¶
十月辛勤一月悲今朝相見淚淋漓狂花落盡莫惆悵¶
猶勝因花壓折枝¶
　　　杏園¶
浩浩長安車馬塵狂風吹送每年春門前本是空虚界¶
何是栽花誤世人¶
　　　菊花¶
秋叢遶舍似陶家遍遶籬邉日漸斜不是花中偏愛菊¶
<pb:KR4h0038_WYG_009-5b>¶
此花開盡更無花¶
　　　尋西明寺僧不在¶
春來日日到西林飛錫經行不可尋蓮池舊是無波水¶
莫逐狂風起浪心¶
　　　與呉侍御春遊¶
蒼龍闕下陪騘馬紫閣峰頭見白雲滿眼流光隨日度¶
今朝花落更紛紛¶
　　　晩春¶
<pb:KR4h0038_WYG_009-6a>¶
晝静簾疎鷰語頻雙雙鬬雀動堦塵柴扉日暮隨風掩¶
落盡閒花不見人¶
　　　先醉¶
今日尊前敗飲名三杯未盡不能傾怪來花下常先醉¶
半是春風蕩酒情¶
　　　獨醉¶
一樹芳菲也當春慢隨車馬擁行塵桃花解笑鶯能語¶
自醉自眠那藉人¶
<pb:KR4h0038_WYG_009-6b>¶
　　　宿醉¶
風引春心不自由等閒衝席飲多籌朝來始向花前覺¶
度却醒時一夜愁¶
　　　懼醉¶
聞道秋來却夜寒不辭泥水為盃盤殷勤懼醉有深意¶
愁到醉時燈火䦨¶
　　　羡醉¶
綺陌髙樓競醉眠共期憔悴不相憐也應自有尋春日¶
<pb:KR4h0038_WYG_009-7a>¶
虚度而今正少年¶
　　　憶醉¶
自嘆旅人行意速每嫌杯酒緩歸期今朝偏遇醒時别¶
淚落風前憶醉時¶
　　　病醉¶
醉伴見儂因病酒道儂無酒不相窺那知下藥還沽底¶
人去人來剩一巵¶
　　　擬醉¶
<pb:KR4h0038_WYG_009-7b>¶
九月閒宵初向火一罇清酒始行杯憐君城外遙相憶¶
冐雨衝泥黒地來¶
　　　勸醉¶
寳家能釀銷愁酒但是愁人便與銷顧我共君俱寂寞¶
只應連夜復連朝¶
　　　任醉¶
本怕酒醉渾不飲因君相勸覺情來殷勤滿酌從聴醉¶
乍可欲醒還一杯¶
<pb:KR4h0038_WYG_009-8a>¶
　　　同醉¶
栢樹臺中推事人杏花壇上煉真形心源一種閒如水¶
同醉櫻桃樹下春¶
　　　狂醉¶
一自栢臺為御史二年辜負兩京春峴亭今日顛狂醉¶
舞引紅娘亂打人¶
　　　伴僧行¶
春來求事百無成因向愁中識道情花滿杏園千萬樹¶
<pb:KR4h0038_WYG_009-8b>¶
㡬人能伴老僧行¶
　　　古寺¶
古寺春餘日半斜竹風蕭爽勝人家花時不到有花院¶
意在尋僧不在花¶
　　　定僧¶
落魄閒行不著家偏尋春寺賞年華禪僧偶向花前定¶
滿樹狂風滿樹花¶
　　　觀心處¶
<pb:KR4h0038_WYG_009-9a>¶
滿座喧喧笑語頻獨憐方丈了無塵燈前便有觀心處¶
要似觀心有㡬人¶
　　　智度師二首¶
四十年前馬上飛功名蔵盡擁禪衣石榴園下擒生處¶
獨自閒行獨自歸¶
三陷思明三突圍鐵衣抛盡納禪衣天津橋上無人識¶
閒凭欄杆望落輝¶
　　　西明寺牡丹¶
<pb:KR4h0038_WYG_009-9b>¶
花向琉璃池上生光風炫轉紫雲英自從天女盤中見¶
直至今朝眼更明¶
　　　憶楊十二¶
去時芍藥纔開贈看却殘花已度春只為情深花愴别¶
等閒相見莫相親¶
　　　送復夢赴韋令幕¶
世上如今重檢身吾徒躭酒作狂人西曹舊事多持法¶
切莫吐他丞相茵¶
<pb:KR4h0038_WYG_009-10a>¶
　　　送劉太白¶
洛陽大抵居人少從善坊西最寂寥想到劉君獨騎馬¶
古堤秋樹隔中橋¶
　　　奉誠園¶
蕭相深誠奉至尊舊居求作奉誠園秋來古巷無人掃¶
樹滿空牆閉㦸門¶
　　　與太白同之東洛至櫟陽太白染疾駐行予九¶
　　　月二十五日至華嶽寺雪後望山¶
<pb:KR4h0038_WYG_009-10b>¶
共作洛陽千里伴老劉因疾駐行軒今朝獨自山前立¶
雪滿山峰倚寺門¶
　　　野狐泉栁林¶
去日野狐泉上栁紫芽初綻拂眉低秋來寥落驚風雨¶
葉滿空林踏作泥¶
　　　酬胡三慿人問牡丹¶
竊見胡三問牡丹為言依舊滿西欄花時何處偏相憶¶
寥落衰紅雨後看¶
<pb:KR4h0038_WYG_009-11a>¶
　　　酬樂天秋興見贈末句云莫怪獨吟秋興苦比¶
　　　君校近二毛年¶
勸君休作悲秋賦白髪如星也任垂畢竟百年同是夢¶
長年何異少何為¶
　　　雪後宿同軌店上法䕶寺鐘樓望月¶
滿山殘雪滿山風野寺無門院院空烟火漸稀孤店静¶
月明深夜古樓中¶
　　　陪韋尚書文歸履信宅¶
<pb:KR4h0038_WYG_009-11b>¶
紫垣騶騎入華居公子文衣䕶錦輿眠閣書生復何事¶
也騎羸馬從尚書¶
　　　永真二年正月二日上御丹鳯樓赦天下予與¶
　　　李公垂庾順之間行曲江不及盛觀¶
春來饒夢慵朝起不看千官擁畫樓却著閒行是忙事¶
數人同傍曲江頭¶
　　　韋居守晩嵗常言退休之志因署其居曰大隠¶
　　　洞命予賦詩¶
<pb:KR4h0038_WYG_009-12a>¶
謝公潜有東山意已向朱門啟洞門大隠猶疑戀朝市¶
不如名作罷歸園¶
　　　贈李十二牡丹花片¶
鶯澁餘聲絮墮風牡丹花盡葉成叢可憐顔色經年别¶
収取朱欄一片紅¶
　　　題李十一修行里居璧¶
雲闕朝回塵騎合杏花春盡曲江閒憐君雖在城中住¶
不隔人家便是山¶
<pb:KR4h0038_WYG_009-12b>¶
　　　靖安窮居¶
喧静不由居逺近大都車馬就權門野人住處無名利¶
草滿空堦樹滿園¶
　　　贈樂天¶
等閒相見銷長日也有閒時更學琴不是眼前無外物¶
不闗心事不經心¶
　　　駱口驛二首¶
郵亭壁上數行字崔李題名王白詩盡日無人共言語¶
<pb:KR4h0038_WYG_009-13a>¶
不離牆下至行時¶
二星徼外通蠻服五夜燈前草御文我到東川恰相半¶
向南看月北看雲¶
　　　清明日¶
當年寒食好風輕觸處相隨取次行今日清明漢江上¶
一身騎馬縣官迎¶
　　　亞枝紅¶
平陽池上亞枝紅悵望山郵是事同還向萬竿深竹裏¶
<pb:KR4h0038_WYG_009-13b>¶
一枝渾卧碧流中¶
　　　梁州夢¶
夢君同遶曲江頭也向慈恩院院遊亭吏呼人排去馬¶
忽驚身在古梁州¶
　　　江上行¶
悶見漢江流不息悠悠漫漫竟何成江流不語意相問¶
何事逺來江上行¶
　　　漢江上笛¶
<pb:KR4h0038_WYG_009-14a>¶
少年為寫遊梁賦最説漢江聞笛愁今夜聴時在何處¶
月明西縣驛南樓¶
　　　郵亭月¶
君多務實我多情大抵偏嗔歩月明今夜山郵與蠻瘴¶
君應堅卧我還行¶
　　　嘉陵驛二首¶
嘉陵驛上空牀客一夜嘉陵江水聲仍對牆南滿山樹¶
野花撩亂月朧明¶
<pb:KR4h0038_WYG_009-14b>¶
牆外花枝壓短牆月明還照半張牀無人會得此時意¶
一夜獨眠西畔廊¶
　　　百牢闗¶
嘉陵江上萬重山何事臨江一破顔自笑只縁人敬仲¶
等閒身度百牢闗¶
　　　江花落¶
日暮嘉陵江水東梨花萬片逐江風江花何處最腸㫁¶
半落江流半在空¶
<pb:KR4h0038_WYG_009-15a>¶
　　　嘉陵江二首¶
秦人惟識秦中水長想呉江與蜀江今日嘉川驛樓下¶
可憐如練遶明忩¶
千里嘉陵江水聲何年重遶此江行只應添得清宵夢¶
時見滿江秋月明¶
　　　西縣驛¶
去時樓上清明夜月照樓前撩亂花今日成隂復成子¶
可憐春盡未還家¶
<pb:KR4h0038_WYG_009-15b>¶
　　　望喜驛¶
滿眼文書堆案邊眼昏偷得暫時眠子規驚覺燈又滅¶
一道月光横枕前¶
　　　好時節¶
身騎騘馬峩嵋下面帶霜威卓氏前虚度東川好時節¶
酒樓元被蜀兒眠¶
　　　夜深行¶
夜深猶自遶江行震地江聲似鼓聲漸見戍樓疑近驛¶
<pb:KR4h0038_WYG_009-16a>¶
百牢闗吏火前迎¶
　　　望驛臺¶
可憐三月三旬足悵望江邊望驛臺料得孟光今日語¶
不曽春盡不歸來¶
　　　封書¶
鶴臺南望白雲闗城市猶存暫一還書出歩虚三百韵¶
蘂珠文字在人間¶
　　　仁風李著作園醉後寄李十¶
<pb:KR4h0038_WYG_009-16b>¶
朧明春月照花枝花下鶯聲似管兒却笑西京李員外¶
五更騎馬趂朝時¶
　　　燈影¶
洛陽晝夜無車馬漫掛紅紗滿樹頭見説平時燈影裏¶
𤣥宗潜伴太真遊¶
　　　書樂天紙¶
金鑾殿裏書殘紙乞與荆州元判司不忍拈將等閒用¶
半封京信半題詩¶
<pb:KR4h0038_WYG_009-17a>¶
　　　送元頴杜君¶
江上五年同送客與君常羡北歸人今朝又送君先去¶
千里洛陽城裏塵¶
　　　酬李甫見贈十首¶
宋玉悲秋續楚詞隂鏗官慢足閒詩親情書札相安慰¶
多道蕭何作判司¶
杜甫天才頗絶倫每尋詩巻似情親憐渠直道當時語¶
不著心源傍古人¶
<pb:KR4h0038_WYG_009-17b>¶
千嵗荒狂任博徒援莎五木擲梟盧野詩良輔偏伶假¶
長借金鞍迓酒胡¶
曽經倬立侍丹墀綻蘂宫花拂面枝雉尾扇開朝日出¶
柘黄衫對碧霄垂¶
一自低心翰墨塲箭䪐抛盡負書囊近來兼愛休粮藥¶
栢葉莎羅雜豆黄¶
莫笑風塵滿病顔此生元在有無間巻舒蓮葉終難濕¶
去住雲心一種閒¶
<pb:KR4h0038_WYG_009-18a>¶
無事抛棊侵虎口㡬時開眼復聨行終須殺盡縁邊敵¶
四面通流掩太荒¶
原憲甘貧每自開子春傷足少人哀巷南唯有陳居士¶
時學文殊一問來¶
每識閒人如未識與君相識便相憐經句不解來過宿¶
忍見空牀夜夜眠¶
開拆新詩展大璆明珠炫轉玉音浮酬君十首三更坐¶
減却當時半夜愁¶
<pb:KR4h0038_WYG_009-18b>¶
　　　和樂天招錢蔚章看山¶
碧落招邀閒曠望黄金城外玉方壺人間還有大江海¶
萬里烟波天上無¶
　　　折花枝送行¶
櫻桃花下送君時一寸春心逐折枝别後相思最多處¶
千株萬片遶林垂¶
　¶
　萬首唐人絶句巻九¶
#+PROPERTY: JUAN 卷九
<pb:KR4h0038_WYG_009-19a>¶
欽定四庫全書¶
　萬首唐人絶句巻九¶
　　　　　　　　　　　　　宋　洪邁　編¶
　　五言¶
　　　贈李唐山人　　　　　　　戴叔倫¶
此意無所欲閉門風景遲柳條將白髮相對共垂絲¶
　　　題秦隠君麗句亭¶
北人歸欲盡猶自住蕭山閉户不曾出詩名滿世間¶
<pb:KR4h0038_WYG_009-19b>¶
　　　答孫常州見憶¶
畫鷁春風裏超遙去若飛那能寄相憶不並子猷歸¶
　　　送裴明州效南朝體¶
湘水連湘水千波萬浪中知郎未得去慚愧石尤風¶
　　　戲留顧明府¶
江明雨初歇山暗雲猶溼未可動歸橈前程風浪急¶
　　　答崔載華¶
文案日成堆愁睂拽不開偷歸甕間卧逢箇楚狂來¶
<pb:KR4h0038_WYG_009-20a>¶
　　　將赴行營勸客同醉¶
絲管霜天夜烟塵淮水西明朝上征去相伴醉如泥¶
　　　夏夜江樓㑹別¶
不作十日別煩君此相留兩餘江上月好醉竹間樓¶
　　　嵗除日追赴撫州辨對留別崔法曹¶
上國杳未到流年忽復新囘車不自識君定送何人¶
　　　江館㑹別¶
離亭一㑹宿能有㡬人同莫以囘車泣前途不盡窮¶
<pb:KR4h0038_WYG_009-20b>¶
　　　容州囘逢陸三別¶
西南積水逺老病喜生歸此地故人別空餘淚滿衣¶
　　　古意寄呈二侍郎¶
夜光貯懷袖待報一顧恩日向江湖老此心誰為論¶
　　　送李大夫渡口阻風¶
浪息定何時龍門到恐遲輕舟不敢渡空立望旌旗¶
　　　過三閭廟¶
沅湘流不盡屈宋怨何深日暮秋烟起蕭蕭楓樹林¶
<pb:KR4h0038_WYG_009-21a>¶
　　　泊湘口¶
湘山千嶺樹桂水九秋波露重猿聲絶風清月色多¶
　　　赴撫州對奉酬崔法曹¶
謗議不自辨親朋那得知雨中驅馬去非是獨傷離¶
　　　遊道林寺¶
佳山路不逺俗侶到常稀及此烟霞暮相看復欲歸¶
　　　後宫曲¶
初入長門宫謂言君戲妾寧知秋風至吹盡庭前葉¶
<pb:KR4h0038_WYG_009-21b>¶
　　　新別離¶
手把杏花枝未曾經別離黄昏掩闗後寂寞心自知¶
　　　昭君詞¶
漢宫若逺近路在寒沙上到死不得歸何人共南望¶
　　　勸陸三飲酒¶
寒郊好天氣勸酒莫辭頻擾擾鍾陵市何窮不醉人¶
　　　關山月¶
月出照闗山秋風人未還清光無逺近鄉淚半書間¶
<pb:KR4h0038_WYG_009-22a>¶
　　　其二¶
一雁過連營繁霜覆古城悲笳在何處半夜起邊聲¶
　　　寄外兄　　　　　　　　　　盧仝¶
何處堪惆悵情親不得親興寧樓上月辜負酒家春¶
　　　守嵗¶
老來經節臘樂事甚悠悠不及兒童日都盧不解愁¶
　　　新月¶
仙宫雲箔巻露出玉簾鈎清光無所贈相憶鳳凰樓¶
<pb:KR4h0038_WYG_009-22b>¶
　　　解悶¶
人生都㡬日一半是離憂但有樽中物從他萬事休¶
　　　憶酒寄劉侍郎¶
愛酒如偷蜜憎醒似見刀君為麴糵主酒醒莫辭勞¶
　　　新蟬¶
泉溜潛幽咽琴鳴乍往還長風剪不斷還在樹枝間¶
　　　村醉¶
村醉黄昏歸健倒三四五摩娑莓苔背嗔我驚爾不¶
<pb:KR4h0038_WYG_009-23a>¶
　　　石讓竹¶
自顧掇不轉何敢當主人竹弟有清風可以娛嘉賓¶
　　　竹答石¶
竹弟謝石兄清風非所任隨分有蕭瑟實無堅重心¶
　　　酬徐公以新文見招¶
昨夜霜明月果有清音生便與走相和愁聞寒玉聲¶
　　　夜半步次古城　　　　　　　楊衡¶
茫茫行復坐惟有古時城夜半無鳥雀花枝當月明¶
<pb:KR4h0038_WYG_009-23b>¶
　　　邊思¶
蘇武節旄盡李陵音信稀花當隴上發人向隴頭歸¶
　　　題花樹¶
都無看花意偶到樹邊來可憐枝上色一一為愁開¶
　　　宿吉祥寺寄廬山隱者¶
鳳鳴雲外鐘鶴宿千年松相思杳不見月出山重重¶
　　　老恨　　　　　　　　　　　劉乂¶
風打杉雪殘補書書不完懶學渭上翁辛苦把竹竿¶
<pb:KR4h0038_WYG_009-24a>¶
　　　獨飲¶
盡飲調大羮自古無好手所以山中人兀兀但飲酒¶
　　　贈姚秀才小劍¶
一條萬古水向我手心流臨行瀉贈君勿蕩細碎讐¶
　　　嘲荆卿¶
白虹千里氣頸血一劍義報恩不到頭徒作輕生事¶
　　　與孟東野¶
寒衣草木皮饑食草木根不為孟夫子豈識市井門¶
<pb:KR4h0038_WYG_009-24b>¶
　　　愛碣石山¶
碣石何青青挽我雙眼睛愛爾多古峭不到山間行¶
　　　代牛言¶
渇飲潁川水餓喘吳門月黄金如可種我力終不歇¶
　　　餓詠¶
文王久不出賢士如土賤妻孥從餓死敢愛黄金篆¶
　　　和韋開州宿雲寺　　　　　　張籍¶
清淨當深處虛明向逺開巻簾無俗客應只見雲來¶
<pb:KR4h0038_WYG_009-25a>¶
　　　桃塢¶
春塢桃花發多將野客遊日西殊未厭看望酒缸頭¶
　　　竹巖¶
獨入千竿裏緣巖踏石層笋頭齊欲出更不許人登¶
　　　胡蘆沼¶
曲沼春流滿新蒲映野鵝閒濟朝飯後拄杖遶行多¶
　　　隱月岫¶
月出深峯裏清涼夏亦寒每嫌西落疾不得到明看¶
<pb:KR4h0038_WYG_009-25b>¶
　　　琵琶臺¶
臺上綠蘿春閒登不待人每當休暇日著履戴絃巾¶
　　　梅溪¶
自愛新梅好行尋一徑斜不教人掃石恐掃落來花¶
　　　繡衣石榻¶
山城無別味藥草兼魚果時到繡衣人同來石上坐¶
　　　茶嶺¶
紫芽連白蘂初向嶺頭生自看家人摘尋常觸露行¶
<pb:KR4h0038_WYG_009-26a>¶
　　　上士泉缾¶
階上一眼泉四邊青石甃唯有䕶淨僧添缾將盥漱¶
　　　流杯渠¶
淥酒白螺杯隨流去復囘似知人把處各向面前來¶
　　　盤石磴¶
壘石盤空逺層層勢不危不知行㡬匝得到上頭時¶
　　　寄西峯僧¶
松暗水涓涓夜涼人未眠西峯月猶在遙憶草堂前¶
<pb:KR4h0038_WYG_009-26b>¶
　　　禪師¶
獨在西峯頂年年閉石房家中無子弟人到為焚香¶
　　　送逺客¶
憔悴逺歸客殷勤欲別杯九星壇下露㡬日見重來¶
　　　題暉禪師影堂¶
早日欲參禪竟無相識緣道場今獨到惆悵影堂前¶
　　　惜花¶
山中春已晚處處見花稀明日來無盡林間宿不歸¶
<pb:KR4h0038_WYG_009-27a>¶
　　　涇州塞¶
行到涇州塞唯聞差戍鼙道邊雙古堠猶記向安西¶
　　　岸花¶
可憐岸邊樹紅蘂發青條東風吹度水衝著木蘭橈¶
　　　別子鵠¶
離燈及晨輝行人起復思出門兩相顧青山路透迤¶
　　　野中¶
幕幕野田草草中牛羊道古墓無子孫白楊不得老¶
<pb:KR4h0038_WYG_009-27b>¶
　　　和舍弟恭惜花　　　　　　　吕温¶
去嵗無花看今年未看花更聞飄落盡走馬向誰家¶
　　　浴後贈主人¶
新浴振輕衣滿堂寒月色主人有美酒況是曾相識¶
　　　吐蕃館月夜¶
三五窮荒月還應照北堂囘身向暗卧不忍見圓光¶
　　　題梁宣帝陵二首¶
即讐終自翦覆國豈為雄假號孤城裏何如在甬東¶
<pb:KR4h0038_WYG_009-28a>¶
祀夏功何薄尊周義不成淒涼庾信賦千載共傷情¶
　　　雪中送楊七¶
愁雲重拂地飛雪亂遙程莫慮前山暗歸人眼自明¶
　　　衡州早春二首¶
碧水何逶迤東風吹沙草烟波千萬曲不辨嵩河道¶
病肺不飲酒傷心不看花唯驚望鄉處猶自隔長沙¶
　　　書懷寄劉連州¶
朱邑何為者桐鄉有古祠我心常所慕二郡老人知¶
<pb:KR4h0038_WYG_009-28b>¶
　　　偶作二首¶
栖栖復汲汲忽覺年四十今朝滿衣淚不是傷春泣¶
中夜兀然坐無言空涕洟丈夫志氣事兒女安得知¶
　　　聽籠中山鵲¶
掩抑沖天意悽愴觸籠音驚曉一聞處傷春千里心¶
　　　秋夜¶
夜久葉露滴秋蟲入户飛卧多骨髓冷起覆舊綿衣¶
　　　南澗¶
<pb:KR4h0038_WYG_009-29a>¶
野桂香滿溪石沙寒覆水愛此南澗頭一日潺潺裏¶
　　　題柏巖禪師影堂¶
山中磚塔閉松下影堂新恨不生前識今朝禮畫身¶
　　　送人¶
河亭収酒器語盡各西東囘首不相見行車秋雨中¶
　　　春意二首¶
去日丁寧別情知寒食歸緣逢好天氣教熨看花衣¶
誰是杏園主一枝臨古岐從傷早春意乞取欲開枝¶
<pb:KR4h0038_WYG_009-29b>¶
　　　早發汶南¶
橋上車馬發橋南烟樹開青山斜不斷迢遞故鄉來¶
　　　夜聞子規¶
子規啼不歇到曉口應穿況是不眠夜聲聲在耳邊¶
　　　四望驛松¶
當初北澗別直至此亭中何意聞鞞耳聽君枝上風¶
　　　江館¶
水面細風生菱歌慢慢聲客亭臨小市燈火夜妝明¶
<pb:KR4h0038_WYG_009-30a>¶
　　　題江臺驛¶
水北金臺路年年行客稀近聞天子使多取雁門歸¶
　　　贈謫者¶
何罪過長沙年年北望家重封嶺頭信一樹海邊花¶
　　　酬從姪借詩本¶
眼暗沒工夫慵來剪客鬚自看花様古稱得少年無¶
　　　新嫁娘詞三首¶
鄰家人不識牀上坐堆堆郎來傍門户滿口索錢財¶
<pb:KR4h0038_WYG_009-30b>¶
錦帳兩邊横遮掩待娘行遣郎鋪簟席相並拜親情¶
三日入㕑裏洗手作羮湯未諳姑食性先遣小姑嘗¶
　　　聞瀑布冰折　　　　　　　　馬戴¶
萬仞冰梢折寒聲投白雲光搖山月墮我向石牀聞¶
　　　過亡友墓¶
憶昨送君塟今看墳樹髙尋思後期者只是益生勞¶
　　　白鹿原晚望¶
滻曲雁飛下秦原人葬囘丘墳與城闕草樹共塵埃¶
<pb:KR4h0038_WYG_009-31a>¶
　　　秋思二首¶
萬木秋霖後孤山夕照餘田園無嵗計寒近憶樵漁¶
亭樹霜霰滿野塘鳬雁多蕙蘭不可折楚老徒悲歌¶
　　　萬神谷紀事¶
霹靂振秋岳折松横洞門雲龍忽變化但覺玉潭昏¶
　¶
　¶
　¶
<pb:KR4h0038_WYG_009-31b>¶
　¶
　¶
　¶
　¶
　¶
　¶
　¶
　萬首唐人絶句巻九¶
